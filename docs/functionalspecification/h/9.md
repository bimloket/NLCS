# BIJLAGE 3: Omzetten van een NLCS-model naar een 
GIS-model conform IMGEO

De NLCS is standaard voor het vervaardigen van ontwerptekeningen en bestaat voor het grootste deel uit lijngeometrie, waarbij de lijnen grenzen van objecten kunnen voorstellen. Het informatiemodel IMGEO/BGT bestaat uit topologische objecten (vlak- en lijnobjecten) die zijn ontstaan uit de lijngeometrie. Om vanuit NLCS naar IMGEO/BGT geautomatiseerd objectgeometrie te kunnen genereren, worden eisen gesteld aan de geometrie in NLCS met betrekking tot de structuur van het lijnenwerk en het plaatsen van symbolen en teksten ten bate van het vullen van attributen. 

Bij het omzetten van een ontwerp in NLCS naar het IMGEO/BGT model, wordt een deel van het lijnenwerk in het NLCS-ontwerp omgezet naar BGT/IMGEO vlakobjecten. Aan vlakobjecten wordt in de BGT de eis gesteld dat deze topologisch gestructureerd dienen te zijn. Verder mogen vlakobjecten elkaar niet overlappen en moeten zij onderling naadloos aansluiten, zodat op maaiveldniveau geen gaten ontstaan. Daartoe moet het lijnenwerk van BGT-/IMGEO-vlakgrenzen ten minste voldoen aan de volgende voorwaarden: 

•	kruisende lijnen moeten met elkaar zijn versneden (geknipt);
•	elementen dienen in knooppunten op elkaar aan te sluiten; 
•	er mogen geen overshoots en undershoots voorkomen; 
•	er mogen geen dubbele grenslijnen voorkomen;
•	er mogen geen grenslijnen voorkomen die links en rechts hetzelfde vlak begrenzen (brugelementen).

Om vanuit een NLCS-model vlakobjecten te kunnen vormen en om het model hierop te kunnen controleren, is het van belang dat per NLCS-laag kan worden bepaald of alle elementen op die laag een rol hebben als vlakgrens, dan wel losse lijnvormige objecten zijn. Hiertoe zijn in versie 4.0 van NLCS zogenaamde “vlakvormende ELEMENTEN” toegevoegd: 

•	GV: Geometrie Vlakvormend;
•	SV: Symbool Vlakvormend;
•	T**V: Tekst (+ teksthoogte) Vlakvormend.

Door hiervan gebruik te maken, is het eenvoudig om alle “vlakvormende objecten” in een NLCS-model te selecteren via de filtermethoden die zijn ingebouwd in AutoCAD en MicroStation. Vervolgens kunnen vanuit de grenslijnen gericht vlakobjecten worden gevormd. Hiervoor wordt gebruik gemaakt van zogenaamde ‘centroïden’. Dit zijn symbool-, tekst- of puntobjecten, waaraan kenmerken, data en eigenschappen zijn of kunnen worden gekoppeld. Via GIS-tools wordt van de grenslijnen en de bijbehorende centroïde een GIS-vlakobject gemaakt. Hieraan kunnen vanuit de centroïde bijvoorbeeld de volgende gegevens worden meegegeven:

•	de laag van de centroïde; 
•	de symboolnaam van de centroïde;
•	de attribuutgegevens;  
•	eventuele objectdata.

Aan NLCS-symbolen die kunnen fungeren als centroïden, is een attribuut toegevoegd met de naam FUNCTIE. Deze moet bij het plaatsen van zo’n symbool worden ingevuld met een in IMGEO afgesproken waarde (of functieomschrijving). Hierdoor kan ook in de BGT automatisch de functie van het betreffende object worden vastgelegd. In IMGEO worden de volgende mogelijke waarden voor FUNCTIE onderscheiden:

•	baan voor vliegverkeer
•	berm
•	fietspad
•	groenvoorziening
•	inrit
•	OV-baan
•	overweg
•	parkeervlak
•	rijbaan autosnelweg
•	rijbaan autosnelweg: verbindingsweg
•	rijbaan autosnelweg: calamiteitendoorsteek
•	rijbaan autoweg
•	rijbaan autoweg: verbindingsweg
•	rijbaan autoweg: calamiteitendoorsteek
•	rijbaan regionale weg
•	rijbaan regionale weg: verbindingsweg
•	rijbaan regionale weg: verkeersdrempel
•	rijbaan lokale weg
•	rijbaan lokale weg: verkeersdrempel
•	ruiterpad
•	spoorbaan
•	verkeerseiland
•	voetpad
•	voetpad op trap
•	voetgangersgebied
•	woonerf

Software die wordt gebruikt om NLCS-objecten te plaatsen, moet in staat zijn om deze lijst met functieomschrijvingen aan te bieden, zodra een vlakvormend object wordt geplaatst, bijvoorbeeld via een drop down menu. De software moet voorzien in een ‘schakelaar’, waarmee kan worden bepaald of een te plaatsen object vlakvormend is of niet. Wanneer de schakelaar op ‘vlakvormend’ staat, zorgt de software ervoor dat in de laagnaam een ‘V’ wordt geplaatst achter het ELEMENT G, S of T** (afhankelijk van welk ELEMENT van toepassing is). Tevens wordt het attribuut FUNCTIE geactiveerd. De tekenaar dient de waarde van de FUNCTIE in te vullen door een waarde te kiezen uit de bovenstaande lijst. 

Voorbeeld van het gebruik van vlakvormende objecten

In een vlak dat een trottoir voorstelt, wordt een symbool geplaats met de naam 
“SVH-TEGEL_400X400_HALFST-SO”. De naam van het symbool geeft al veel informatie over het vlak.
Doordat het een vlakvormend object is (de schakelaar in de software is op ‘vlakvormend’ gezet), zal dit symbool op de laag “N-WE-VH-VERHARDING_TEGEL-SV” komen te staan. Aan dit symbool worden de volgende attributen en waarden toegewezen:

•	KLEUR                  > “GR” (grijs)
•	FORMAAT          > “400x400”
•	FUNCTIE             > “voetpad”

Hetzelfde symbool kan ook worden toegepast om bijvoorbeeld een fietspad in rode uitvoering aan te duiden. Voor de attributen KLEUR en FUNCTIE worden dan andere waarden ingevuld: 

•	KLEUR                  > “RD” (rood)
•	FORMAAT          > “400x400”
•	FUNCTIE             > “fietspad”

In hetzelfde trottoirvlak kunnen in NLCS bijvoorbeeld ook een lichtmast en een prullenbak zijn getekend, beide als symbool. Maar omdat deze symbolen op een laag staan met het ELEMENT S (in plaats van op een laag met het ELEMENT SV), doen zij geen dienst als centroïden en worden ze genegeerd bij het omzetten van de NLCS-model naar een model met vlakobjecten conform IMGEO/BGT. 

Ook kunnen er lijnen door het trottoirvlak lopen, die niet met het trottoir te maken hebben. Denk aan huisaansluitingen van het riool of kabels en leidingen. Deze zijn niet vlakvormend en hebben derhalve het ELEMENT G (van Geometrie). De grenslijnen van het trottoir worden evenwel op een laag geplaatst met het ELEMENT GV.
